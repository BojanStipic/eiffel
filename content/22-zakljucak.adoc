Eiffel donosi mnoge inovativne ideje koje ga čine jedinstvenim. Dizajniran
je da podržava jednu i samo jednu paradigmu programiranja—objektno orijentisano
programiranje.

Poseduje garbage collector i jedinstvenu sintaksu pristupa referencama
i proširenim tipovima, pa tako olakšava upotrebu objekata sa dinamički
zauzetim prostorom.

Nasleđivanje je implementirano na takav način da daje veoma veliku
kontrolu nad svojstvima koje klasa nasleđuje.
Upotrebom redefinicija, promena naziva i selektovanja,
nasleđivanje je sigurno i rešavaju se svi problemi
koji se pojavljuju kod višestrukog nasleđivanja.

Dizajn po ugovoru je ključna karakteristika Eiffel-a koji
predstavlja ugrađen mehanizam za prevenciju grešaka i omogućava pravljenje
softvera visoke pouzdanosti. Rutine mogu posedovati specijalne ugovore
koji moraju biti ispunjeni pre i posle izvršavanja, dok klase mogu posedovati
ugovore koji se nasleđuju i moraju biti ispunjeni tokom celog životnog veka
objekta.

S obzirom da Eiffel kompajler prevodi kod u C međukod, programi napisani u
njemu mogu se koristiti na svim platformama koje poseduju C kompajler.
Takođe, C kompajler može vršiti i optimizaciju koda, pa tako
Eiffel programi rade podjednako brzo i efikasno kao i C programi.

Nažalost, nedostatak popularnosti i manjak dostupnih biblioteka mogu ograničiti
praktičnu korisnost ovog programskog jezika, ali korisno ga je izučavati
čak i ukoliko ga ne planiramo koristiti svakodnevno, zbog veoma čistog i
konzistentnog objektno orijentisanog dizajna.
