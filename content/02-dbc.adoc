=== Dizajn po ugovoru (Design by Contract(TM)) [DbC]

DbC je pristup dizajniranju softvera kod kojeg komponente
sistema međusobno sarađuju na bazi precizno definisanih ugovora.

DbC propisuje pisanje formalne i precizne specifikacije softverskih komponenti,
koju je moguće validirati.

.Dizajn po ugovoru (Fabuio, Wikimedia Commons; licenca: Creative Commons CC0)
image::dbc.png[DbC,300,300]

*Za softver je važno da bude pouzdan.*

.Pouzdan softver podrazumeva:
Tačnost:: Tačan softver radi ono što bi trebalo da radi i ništa pored toga.
Robusnost:: Robustan softver radi prihvatljive stvari u slučajevima kada
ne može da uradi ono što bi trebalo da uradi.

Specifikacija onoga što bi softver trebalo da radi se naziva specifikacija softvera.
Pouzdanost softvera zavisi od mogućnosti da specificiramo šta bi softver
trebalo da radi, odnosno od specifikacije softvera.

.Način na koji inženjeri izražavaju šta bi softver trebalo da radi:
* Prirodnim jezikom
* Opis formalnim sistemom baziranim na diskretnoj matematici

Izražavanje prirodnim jezikom je jednostavno za razumevanje, međutim obično je
nekompletno, dvosmisleno i kontradiktorno. Zbog toga, inženjeri pribegavaju
matematičkom pismu koje nema dvosmislenost i kontradikcije. Na takav način se
proizvodi veoma precizna specifikacija, međutim, većina inženjera nema
matematičku pozadinu da koristi te alate. +
Drugi problem, zajednički za oba načina izražavanja je sinhronizacija
dokumenata. Specifikacija se nalazi u jednom dokumentu, a implementacija u
drugom, što znači da se konstantno mora pružati posebna pažnja za sinhronizaciju ta dva dokumenta.

Treći način, koji rešava gore pomenute probleme je Dizajn po ugovoru.

Ugovor specificira na koji način komponente sistema mogu međusobno komunicirati.
Na osnovu ugovora, svaka komponenta dobija svoje dužnosti i beneficije.

Po DbC principu, ugovori treba da se pišu u procesu specifikacije softvera,
odnosno treba da prethode samoj implementaciji.

Čak i u slučajevima gde sintaksa programskog jezika ne dozvoljava pisanje ugovora,
moguće ih je pisati u vidu komentara, koji se validiraju od strane specijalizovanih
test alata.

==== Šta obuhvata ugovor?

Pojam ugovora se definiše na nivou same rutine.

.Ugovor može sadržati:
* Prihvatljive i neprihvatljive ulazne vrednosti i tipove, kao i njihovo značenje
* Povratne vrednosti i tipove, kao i njihovo značenje
* Greške i izuzeci koji mogu nastati
* Bočni efekti
* Preduslovi
* Postuslovi
* Invarijante
* Garancija o performansama (potrebno vreme ili zauzeće memorije)

//

Preduslovi (preconditions)::
Uslovi koji moraju biti ispunjeni pre poziva rutine, kako bi ona mogla da radi ispravno.
Postuslovi (postconditions)::
Uslovi koji će biti tačni nakon izvršavanja, ako je rutina radila kako treba.
Invarijante (invariants)::
Invarijanta klase garantuje da će se klasa nalaziti uvek u validnom stanju.
Odnosno, nakon izvršenja bilo kog svojstva, stanje klase će biti održano u granicama specificirane tolerancije.


==== Kako DbC radi?

*Primer:*

Klasa BOJA sadrži informaciju o boji u 24-bitnom RGB obliku, odnosno za svaku boju (crvena, zelena, plava) po 8 bita.
[source,eiffel]
----
crvena: INTEGER
zelena: INTEGER
plava: INTEGER
----
Klasa takođe sadrži setter procedure.
[source,eiffel]
----
set_crvena (c: INTEGER)
set_zelena (z: INTEGER)
set_plava (p: INTEGER)
----

.Implementacija procedure set_crvena:
[source,eiffel]
----
set_crvena (c: INTEGER) is
		-- Postavi crvenu boju na `c`
	do
		crvena := c
	end
----

Klasu je moguće instancirati, a zatim pozvati proceduru set_crvena i podesiti
količinu crvene boje:
[source,eiffel]
----
bordo_boja: BOJA
bordo_boja.set_crvena (96)
----
Međutim, ako se pozove `set_crvena (-5)` ili `set_crvena (320)`, instanca ulazi
u nevalidno stanje, jer svaka komponenta 24-bitnog RGB zapisa mora sadržati
vrednost u rasponu `0..255`.

Jedan konvencionalni pristup rešenju bi bio pisanje inline dokumentacije u vidu komentara.
Međutim, komentar ne predstavlja nikakvu semantiku za sam računar.
Ne postoji način da se prilikom izvršavanja programa validira da li je
procedura zaista pozvana u skladu sa specifikacijom.

Validaciju je moguće "ručno" napisati u samom telu procedure.
U tom slučaju nastaje novi problem—sinhronizacija dokumentacije sa implementiranom validacijom.
S obzirom da imamo ponavljanje informacija, navedeno rešenje takođe nije u skladu sa principom "Ne ponavljaj se" (Don't repeat yourself) [DRY].

DbC nam omogućava da napravimo skup ugovora koje
pozivalac procedure i procedura sama moraju poštovati.

.DbC specifikacija ujedno predstavlja:
* Specifikaciju zapisanu na formalan način, namenjenu programeru
* Specifikaciju koju računar može da razume i validira


.Implementacija procedure set_crvena upotrebom DbC-a:
[source,eiffel]
----
set_crvena (c: INTEGER) is
		-- Postavi crvenu boju na `c`
	require --<1>
		0 <= c and c <= 255
	do
		crvena := c
	ensure --<2>
		crvena = c
		zelena = old zelena --<3>
		plava = old plava --<3>
	end
----
<1> Ključna reč `require` započinje iskaz preduslova (precondition).
<2> Ključna reč `ensure` započinje iskaz uslova koji mora biti validan nakon
izvršavanja procedure (postcondition).
<3> Garancija da procedura radi samo ono što bi trebalo da radi i ništa više.

.Na ovaj način dobavljač klijentu govori sledeće:
--
"Ne zovi me ako nisi apsolutno siguran da je c između 0 i 255."
-- Preduslov

"Ako me pozoveš na odgovarajući način obećavam da ću za tebe postaviti crvenu boju na c,
a ostale boje neću dotaći."
-- Postuslov
--

Sledeća tabela pokazuje dužnosti i beneficije klijenta (pozivalac procedure) i
dobavljača (objekat nad kojim je pozvana procedura):

.Dužnost i korist
,===
, Dužnost , Korist
Klijent , Treba osigurati da `c` bude između `0` i `255` , Crvena boja postavljena na `c`
Dobavljač , Treba postaviti crvenu boju na vrednost `c` , Može pretpostaviti da `c` ima validnu vrednost
,===

==== Šta ako se ugovor ne poštuje?

Ugovor može biti prekršen i od strane klijenta i od strane dobavljača.

Ako se ugovor prekrši, znači da softver ne prati specifikaciju. Ako softver
ne prati specifikaciju, znači da postoji greška (bug).

Na taj način greške se mogu lako uočiti prilikom izvršavanja
programa i brzo ukloniti.

==== Uticaj DbC-a na performanse izvršavanja programa

Uslovi ugovora ne treba nikad da budu prekršeni prilikom izvršavanja programa
bez grešaka. Zbog toga, validnost ugovora se uglavnom proverava samo u debug
modu prilikom razvijanja softvera i pronalaženja grešaka. Kasnije, prilikom
distribucije, provera validnosti ugovora se gasi, kako bi se performanse dovele do najviše tačke.

Na taj način inženjeri mogu koristiti DbC za pronalaženje grešaka bez uticaja
na brzinu izvršavanja krajnjeg proizvoda.
